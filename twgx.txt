豫章故郡，洪都新府2。星分翼轸，地接衡庐3。襟三江而带五湖4，控蛮荆而引瓯越5。物华天宝，龙光射牛斗之墟6；人杰地灵，徐孺下陈蕃之榻7。雄州雾列8，俊采星驰9。台隍枕夷夏之交10，宾主尽东南之美11。都督阎公之雅望，棨戟遥临；宇文新州之懿范，襜帷暂驻12。十旬休假13，胜友如云；千里逢迎14，高朋满座。腾蛟起凤，孟学士之词宗15；紫电青霜，王将军之武库16。家君作宰，路出名区；童子何知，躬逢胜饯17。
